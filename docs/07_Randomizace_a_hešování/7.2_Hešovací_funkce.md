## Ideální a dobře fungující hešovací funkce

- Složitost operací **Find**$(k)$ a **Insert**$(x)$ zjevně závisí na složitosti
výpočtu hešovací funkce a na tom, jak rozmísťuje ukládané prvky do přihrádek.
- Ideální hešovací funkce $h: U \to P$ vypočte číslo přihrádky v konstantním čase a zadanou $n$-prvkovou množinu vstupních
klíčů $K$ rozprostře mezi $m$ přihrádek $P$ dokonale rovnoměrně, tzn. všechny přihrádky budou mít nejvýše $\lceil n/m \rceil$ prvků.
- Ideální hešovací funkce je obvykle nemožné sestrojit, proto se používají funkce, které se chovají „prakticky náhodně“.
- Ukážeme několik příkladů hešovacích funkcí, pro které bylo **experimentálně** ověřeno, že dobře hešují nejrůznější typy dat.

### Příklady dobře fungujících hešovacích funkcí

!!! Algorithm "1. Lineární kongruence"
    
    **Lineární kongruence**: $k \mapsto ak\ mod\ m$.

    * Zde $m$ je typicky prvočíslo a $a$ je nějaká dostatečně velká konstanta nesoudělná s $m$.
    * Často se a nastavuje blízko celé části $0.618m$.

!!! Algorithm "2. Vyšší bity součinu"

    **Vyšší bity součinu**: $k \mapsto \lfloor (ak\ mod\ 2^w)/2^{w−ℓ} \rfloor$.
    
    * Pokud hešujeme $w$-bitové klíče do $m = 2^l$ přihrádek, vybereme $w$-bitovou lichou konstantu $a$ (nesoudělnou s $2^w$).
    * Pak pro každé $k$ spočítáme $ak$, **ořízneme** ho na $w$ bitů a z nich vezmeme **nejvyšších** $l$.
    * Vzhledem k tomu, že přetečení ve většině programovacích jazyků automaticky ořezává výsledek, stačí k výpočtu
    hešovací funkce jedno násobení a bitový posun.

!!! Algorithm "3. Skalární součin"

    **Skalární součin:** $k_0,...,k_{d-1} \mapsto (\sum_{i=0}^{d-1} a_ik_i)\ mod\ m$
    
    * Posloupnost klíčů zahešujeme tak, že zahešujeme každý klíč zvlášť a výsledky sečteme.
    * Pokud $i$-tý klíč $k_i$ zahešujeme lineární kongruencí $k_i \to 
    a_ik_i\ mod\ m$, je heš celé posloupnosti její **skalární součin** s **vektorem konstant** $(a_0, a_1, . . . , a_{d−1})$ modulo $m$
    * Podobně lze heš počítat v dvojkové soustavě pomocí operace XOR místo součtu.

!!! Algorithm "4. Polynom"

    **Polynom:** $k_0,...,k_{d-1} \mapsto (\sum_{i=0}^{d-1} a^ik_i)\ mod\ m$
    
    * Zvolíme jednu konstantu $a$ a počítáme skalární součin zadané posloupnosti s **vektorem mocnin**
    $(a^0,a^1,...,a^{d−1})$ a opět modulo $m$.


### Ideální hešování

- Přestože jsou vlastnosti hešovacích funkcí často postaveny na experimentálních výsledcích, pro některé případy
hešování lze provést i exaktní analýzu.
- Požadované vlastnosti hešovací funkce:

  1. Výpočet $h(k)$ je rychlý ($O(1)$) a funkce $h$ neukládá žádná data
  do paměti. Speciálně je tedy její výpočet nezávislý na historii předchozích volání
  2.  Hešovací funkce $h$ **rozděluje univerzum** $\mathcal{U}$ **do přihrádek rovnoměrně**, například takto:
  

$$\forall i \neq j \in \{0,...,m-1\} : |h^{-1}(j)| \pm 1$$

#### Časová složitost ideálního hešování

!!! Implication "Fakt (neformální)"

    Uvažujme hešovací tabulku velikosti $m$ s $n$ prvky a s hešovací funkcí $h$ a nechť jsou splněny předpoklady 1) a 2).
    Nechť navíc platí, že vstupní data jsou z univerza $\mathcal{U}$ vybírána nezávisle rovnoměrně náhodně.
    Potom

    1. průměr počtu prvků v přihrádce je $n/m$
    2. počet prvků v přihrádce je $O(n/m)$ pro skoro všechny přihrádky
    3. průměrný počet operací vykonaných při hledání, vkládání imazání je $O(n/m)$.

### Nafukovací hešovací tabulka a přehešování

- Předpokládejme, že počet zahešovaných prvků $n$ předem neznáme a nedokážeme jej rozumně odhadnout.
- Jak máme zvolit počet přihrádek $m$ hešovací tabulky, pokud budeme chtít zajistit, aby **faktor naplnění** hešovací tabulky
$α = n/m$ nepřekročil zadanou konstantu $Z$?
- Pomůže nám technika **amortizovaného nafukovacího pole**.

    - Na počátku založíme prázdnou hešovací tabulku s nějakým
    počátečním počtem přihrádek $m = m_0$.
    - Po vložení prvku zkontrolujeme $α = n/m$.
    - Pokud $α \gt Z$, je hešovací tabulka přeplněná. Pak zdvojnásobíme $m$, zvolíme novou hešovací funkci a všechny 
    prvky přehešujeme: pro každý prvek ze staré tabulky spočteme novou hešovací funkci a vložíme do nové tabulky.
