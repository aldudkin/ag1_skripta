**Rekurzivní algoritmus** je postup řešení problému nad
vstupními daty, při kterém

- se stejný postup aplikuje na jednu nebo více částí
vstupních dat (čili menší instance problému se řeší stejně jako
původní problém),
- současně se poskytne přímé řešení triviální instance problému
- a řešení celého problému se sestaví z řešení podproblémů.

Tato metoda řešení problémů rozdělením na podproblémy řešené
stejným způsobem se označuje Rozděl a Panuj.
Při vhodném použití může tato technika vést k překvapivě
efektivním algoritmům.

**Výhody** rekurzivní metody konstrukce algoritmů:

- Úspornost: zápis kódu je kratší.
- Přirozenost: opakování a samopodobnost jsou běžné v přírodě.
- Intuitivnost: explicitně pojmenujeme to, co se opakuje v
menším.
- Expresivnost: rekurzivní zápis umožňuje snadné vyjádření
složitosti rekurentní rovnicí (viz BI-MA2) a ověření korektnosti.

Běhové prostředí programovacího jazyka musí zařídit přes
systémový zásobník zanořování a návraty z rekurze.
